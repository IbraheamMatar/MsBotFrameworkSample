---
layout: post
title: "an ex-Control freak"
description: ""
summary: ""
tags: [Self_Satisfaction, Control_Freak]
crawlertitle: "an ex-control freak"
date:   2017-10-15 23:09:47 +0700
categories: posts
author: shawkyz
bg: 'mind.jpg'

---

اتربينا على ذاكر تجيب مجموع، و اللي يتعب بيلاقي، و من طلب العلى سهر الليالي، و اسعى يا عبد و انا اسعى معاك، و مصر حلوة بس انا احنا اللي خولات و الهري ده.

حياتي الدراسية الى حد كبير كانت ناجحة، اتعلمت اني لو ذاكرت هقفل الامتحان، فكانت بالنسبالي حاجة مطلقة كده، مكنتش اعرف يعني ايه انك تذاكر كويس و تسقط في امتحان، الفكرة نفسها مكانتش في دماغي.
لما بدأت اشتغل محستش بمشاكل كتيرة اوي عشان بشتغل اللي بحبه، بس هل فعلًا انك لو تعبت عشان حاجة هتوصلها؟
كنت بحاول اتحكم في كل ركن في حياتي، أعتقد حتى ان كنت بحاول اتحكم في الأشخاص اللي وجودهم مهم في حياتي بأني اخليهم يتواصلوا معايا او يكونوا جنبي باي صورة كانت.

بس تعمل ايه لو كل حاجة واهم نفسك انها في ايدك بدأت تضيع منك؟ مرة واحدة كل حاجة انت تعبت عشانها بتضيع. 
شغلك، فلوسك، صحابك، حبيبتك، علاقتك مع أهلك؟
مرة واحدة و في فترة متتعداش الاسبوعين كل ده حصل ورا بعضه، و انت واهم نفسك كل ده ان كل ده تحت ايدك، ان استحالة يحصل ده، ان دي حاجة مطلقة انها معاك عشان انت تعبت عشانها.

أكيد هتخش ف Panic و ازاي يحصل ده و تشد في شعرك و ثقتك بنفسك هتتدمر اكتر ماهي طالع عينها.
اه اكيد على الجنب حصل كام حاجة نسبيا كويسة، بس بلاش والنبي تقولي بص على النص الكباية المليان. 
عشان فعلا فيه نص فاضي، لو فضلت طول عمرك تبص على نص الكباية المليان عمرك ما هتقدر انك تملى الكباية للاخر و هتفضل دايما مقتنع "اه، لسه في 
جزء مليان اهو" لحد ما كل حاجة تختفي،

 حاول تخليك Neutral شوية.

لما كل حاجة زي كده تحصل ورا بعض، مبيبقاش فيه طعم لاي حاجة تانية، ببساطة كل حاجة بتبقى مش مهمة، حتى لو موقف او اتنين اتحلوا، بس انت خلاص مش عايز حاجة ولا نفسك في حاجة، 
بالعكس لسبب ما بقيت بتأنب نفسك و بتقنع نفسك انك السبب في كل اللي حصل و انك تستاهل كل اللي حصل ده و اكتر، و ممكن كمان تحاول تدمر باقي الحاجات اللي ايدك عشان "هي كده كده بايظة" او "خلاص، مش فارقة". 

سيب كل حاجة لحالها، مفيش حاجة ملكك، وهم انك تملك حاجة عمره ما كان حقيقة.

عمرك ما كان معاك حاجة ولا جنبك حد، هتعيش ليك انت و هتموت ليك انت و بس.
