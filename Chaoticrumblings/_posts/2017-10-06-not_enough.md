---
layout: post
title: "أنا مش كفاية"
description: ""
summary: ""
tags: [Self_Satisfaction]
crawlertitle: "أنا مش كفاية"
date:   2017-10-06 23:09:47 +0700
categories: posts
author: shawkyz
bg: 'mind.jpg'

---
بستغرب من الناس اللي بتقولي "اه، انا بحب نفسي" او "انا راضي عن نفسي" او "راضي عن اللي بعمله". 

ازاي ممكن واحد يرضى عن نفسه؟ ازاي حد يوصل لمرحلة اكتفاء كده و يقول انا مش عايز حاجة تاني؟ 

اه الرضا و الاكتفاء غير بعض. بس في خط صغير بيفصل بينهم. تفتكر كل الناس ممكن تتدارك و تحافظ على "الرضا" و في نفس الوقت تكمل حياتها عادي؟ 


للاسف الموضوع بدأ من أهلي، زمان جدًا. عمره ما كان كفايا اللي بعمله، مهما عملت مش راضيين. 

افتكر لما نتيجة الثانوية العامة طلعت و كنت جايب "97.8%"، تعليقهم كان ان صحابي التانيين جابوا كام؟ 
فعلًا؟ 


دايما كنت بتقارن بالتانيين، دايما كنت متوقع ان اللي بعمله مش  كفاية، لحد لما بعدت عنهم و بدات اعيش لوحدي و بقيت مسؤول عن نفسي. 

أكيد طبعا انا اتعلمت معنى المسؤولية دي منهم، فبقيت انا ابويا و امي و اخواتي.


بقيت دايمًا مش راضي عن اللي بعمله، دايمًا مقتنع انه مش كفاية، لحد ما بقيت مقتنع ان "أنا" مش كفاية، مهما عملت مهما وصلت لحاجة مقتنع انها "طبيعية" او دي حاجة عادية. 

في نفس الوقت كنت باخدها حافز عشان اكمل و اتعلم اي حاجة جديدة. 


فكرة ان اللي عارفه مش كفاية، كان دايمًا بيحفزني اني اكمل و اتعلم و اشتغل، الخ.


دلوقت انا تعبت، مبقاش عندي ادنى ثقة في نفسي، ولا في اللي حواليا( ممكن نتكلم عن ده في مرة تاني). 
انا عمري ما حبيت نفسي، ولا عارف حتى يعني ايه حد يحب نفسه، الفكرة نفسها مش فاهمها.
